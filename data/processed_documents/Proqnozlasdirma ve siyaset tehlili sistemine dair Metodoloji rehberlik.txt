Azərbaycan Respublikası
Mərkəzi Bankının İdarə Heyətinin
"16" dekabr 2022-ci il tarixli
qərarı ilə təsdiq edilmişdir.
Protokol № 56
D/Reyestr № 450
Proqnozlaşdırma və siyasət təhlili sisteminə dair
Metodoloji rəhbərlik
1. Ümumi müddəalar
Bu Metodoloji rəhbərlik Azərbaycan Respublikasının Mərkəzi Bankında (bundan sonra
- AMB) Pul siyasəti və maliyyə sabitliyi komitəsinin iclasları üçün analitik materialların
hazırlanması məqsədilə istifadə olunan Proqnozlaşdırma və siyasət təhlili sisteminin
mahiyyətini, mərhələlərini və idarəetmə çərçivəsini müəyyən edir.
2. Anlayışlar və akronimlər
2.1. Bu Metodoloji rəhbərlikdə istifadə olunan anlayışlar və akronimlər aşağıdakı
mənaları ifadə edir:
2.1.1. PSTS – Proqnozlaşdırma və siyasət təhlili sistemi;
2.1.2. PSTS qrupu – Proqnozlaşdırma və siyasət təhlili sistemi çərçivəsində Analitik
blokun əməkdaşlarından təşkil olunan qrup;
2.1.3. PSMSK – Pul siyasəti və maliyyə sabitliyi komitəsi;
2.1.4. PSMSK-nin üzvləri – AMB-nin İdarə Heyəti və müvafiq rəhbər şəxslərindən
təşkil olunmuş kollegial orqan;
2.1.5. Analitik blok – Pul siyasəti, Statistika və Tədqiqatlar departamentləri;
2.1.6. Qeyri-struktur modellər – dəyişənlər arasında qarşılıqlı əlaqəyə dair heç bir
məhdudiyyətin tətbiq olunmadığı ekonometrik modellər;
2.1.7. DSÜT – dinamik stoxastik ümumi tarazlıq modeli;
2.1.8. RPM – rüblük proqnozlaşdırma modeli;
2.1.9. Pul siyasəti qərarı – faiz dəhlizinin parametrlərinə və pul siyasətinin aralıq və
əməliyyat hədəflərinə dair qərarların məcmusu.
3. Proqnozlaşdırma və siyasət təhlili sisteminin məqsədi və mahiyyəti
3.1. Qabaqcıl mərkəzi bankların təcrübəsində olduğu kimi AMB-də də PSTS-
nin qurulmasında əsas məqsəd PSMSK tərəfindən pul və məzənnə siyasətinə dair
qərarların qəbul olunması üçün analitik dəstək göstərməkdir.
3.2. PSTS-nin tətbiqi qlobal mühitdə, tərəfdaş ölkələrdə gedən iqtisadi proseslərin və
Azərbaycanda cari makroiqtisadi vəziyyətin təhlilinə, onu xarakterizə edən əsas göstəriciləri
(inflyasiya, məcmu buraxılış kəsiri, iqtisadi artım, məcmu tələbin komponentləri, cari
əməliyyatlar balansı və s.) mümkün inkişaf ssenariləri üzrə proqnozlaşdırmağa imkan verir.
3.3. PSTS çərçivəsində biznes proseslər 5 mərhələdən ibarət olmaqla PSMSK-nin
iclasından 5 həftə əvvəl başlayır. İlk 3 mərhələ 4 həftəlik müddəti əhatə edir. Bu zaman təhlil
nəticələri və ssenarilər üzrə proqnozlar hazırlanaraq təqdimat formatında PSMSK-nin üzvlə-
rinə təqdim edilir. PSTS-nin son 2 mərhələsi 5-ci həftəyə təsadüf edir. Bu mərhələlərdə
PSMSK iclasının keçirilməsi, qərarların qəbul edilməsi və ictimaiyyətə açıqlanması təmin
edilir.
3.4. PSTS çərçivəsində mərhələlər və həftəlik iş bölgüsü üzrə biznes proseslərin
fasiləsiz və vaxtında həyata keçirilməsi ciddi əhəmiyyət daşıyır və müəyyən olunmuş
qrafikdən kənarlaşma PSTS-nin mahiyyət və məqsədilə ziddiyyət təşkil edir.
2
4. PSTS çərçivəsində biznes proseslər
4.1. PSTS çərçivəsində həyata keçirilən biznes proseslər aşağıdakı mərhələləri əhatə
edir:
4.1.1. 1-ci mərhələ (1-ci həftə): təqdimatın mündəricatının hazırlanması. Bu
mərhələdə PSTS qrupunun koordinatoru tərəfindən ölkə iqtisadiyyatında, qlobal mühitdə və
tərəfdaş ölkələrdə gedən iqtisadi proseslər nəzərə alınmaqla PSMSK-də müzakirəyə
çıxarılacaq təqdimatın mündəricatı (əhatə ediləcək aktual mövzular) hazırlanır. Mündəricat
əvvəlcə Analitik blokun əməkdaşları arasında müzakirə edilərək təkmilləşdirilir. Daha sonra
PSTS qrupunun koordinatoru təqdimatın mündəricatını PSMSK-nin üzvlərinə rəy üçün e-
poçt vasitəsilə müvafiq həftənin 3-cü iş günü təqdim edir. PSMSK-nin üzvləri həmin həftənin
sonuna qədər mündəricata dair rəy və təkliflər bildirə bilərlər.
4.1.2. 2-ci mərhələ (2-ci həftə): fərziyyələrin və ssenarilərin müəyyən edilməsi. Bu
mərhələdə AMB-nin fəaliyyətindən asılı olmayan amillərə (neftin qiyməti və hasilat həcmi,
dövlət büdcəsinin parametrləri, qlobal əmtəə birjalarında qiymətlər, tərəfdaş ölkələrdə
inflyasiya, iqtisadi artım və s.) dair PSTS qrupu tərəfindən istinad olunacaq fərziyyələr və
baza ssenarinin parametrləri hazırlanır. Analitik blok daxilində müzakirələrdən sonra baza
ssenarinin reallaşmasına mane ola biləcək risklər müəyyən edilir. Risklər əsasında alternativ
ssenarilər (bədbin və nikbin ssenarilər) tərtib oluna bilər. Hazırlanmış fərziyyələr, baza və
alternativ ssenarilər müvafiq həftənin 3-cü iş günü PSTS qrupunun koordinatoru tərəfindən
PSMSK-nin üzvlərinə rəy üçün təqdim edilir. Müzakirələrdən sonra fərziyyələr və ssenarilər
konsensus əsasında PSMSK-nin üzvləri tərəfindən qəbul edilir. Bu mərhələdə paralel olaraq
ekonometrik modellərin verilənlər bazasının və təhlillər üçün zəruri olan məlumatların
yenilənməsinə başlanır.
4.1.3. 3-cü mərhələ (3-cü və 4-cü həftələr): təhlillərin aparılması, proqnozların
hazırlanması. İlk 2 mərhələdə razılaşdırılmış mündəricat, fərziyyə və ssenarilərə əsasən
PSTS qrupunun üzvləri müvafiq təhlillər aparır və makroiqtisadi göstəricilərin proqnozlarını
hazırlayır. Analitik blok daxilində müzakirə əsasında təhlil və proqnozlar üzərində
təkmilləşdirmə və dəqiqləşdirmələr aparılır. Yekun nəticələrə əsaslanaraq pul siyasəti
qərarına dair təkliflər hazırlanır.
4.1.4. 4-cü mərhələ (5-ci həftə): PSMSK-nin iclasının keçirilməsi. Hazırlanmış
təqdimat və materiallar iclasın keçiriləcəyi tarixdən ən azı 1 iş günü əvvəl PSMSK-nin
üzvlərinə təqdim edilir. İclasda təqdimatı Analitik blokun kuratoru və ya bloka daxil olan
departamentlərdən birinin direktoru həyata keçirir. PSMSK iclası 2 gün keçirilir. İclasın birinci
günü təqdimat və müvafiq dəqiqləşdirici suallar, ikinci günü isə pul siyasətinə dair təkliflər
müzakirə edilir. PSMSK-nin tövsiyələri nəzərə alınmaqla AMB İdarə Heyəti pul siyasəti
qərarını qəbul edir. PSMSK-nin iclaslarına dair protokol tərtib olunur və qərar protokolla
rəsmiləşdirilir.
4.1.5. 5-ci mərhələ (5-ci həftə): qərarın geniş ictimaiyyətə açıqlanması. AMB-nin rəsmi
internet səhifəsində əvvəlcədən müəyyən edilmiş tarix və vaxtda pul siyasəti qərarı pres-
reliz vasitəsilə ictimaiyyətə açıqlanır. Hər ilin pul siyasətinin əsas istiqamətləri barədə
bəyanatında öncədən açıqlanmış qrafik üzrə qərarlara dair mətbuat konfransı keçirilir.
3
4.1.6. PSMSK tərəfindən qərar qəbul olunan həftə AMB-ni təmsil edən məsul şəxslər
üçün pul və məzənnə siyasəti ilə bağlı “sakit həftə” hesab olunur. Bu həftə ərzində qərarın
elan olunduğu günədək müvafiq ictimai kommunikasiya həyata keçirilmir.
5. PSTS çərçivəsində proqnozlaşdırma prosesi
5.1. Proqnozlaşdırma prosesi üç mərhələdən ibarətdir: naukastinq, qısamüddətli
proqnozlaşdırma və ortamüddətli proqnozlaşdırma.
5.1.1. Naukastinq mərhələsində dövr bitdikdən, lakin rəsmi statistik məlumatlar dərc
olunmazdan öncə zəruri makroiqtisadi göstəricilər alternativ məlumatlar vasitəsilə
qiymətləndirilir.
5.1.2. Naukastinqin nəticələrindən istifadə etməklə qeyri-struktur modellər vasitəsilə
göstəricilərin qısamüddətli (1-3 rüblük) proqnozu verilir.
5.1.3. Həm naukastinq, həm də qısamüddətli proqnoz nəticələri əsas modellər olan
DSÜT və ya RPM-ə daxil edilərək ortamüddətli proqnozlar hazırlanır.
6. PSTS-nin idarəetmə və təşkilati məsələləri
6.1. PSTS qrupu Analitik bloka daxil olan departamentlərin əməkdaşlarından təşkil
olunur. Qrupa koordinatorluq funksiyası Pul siyasəti və ya Tədqiqatlar departamentlərindən
birinin direktor müavini və ya şöbə rəisi tərəfindən həyata keçirilir.
6.2. PSTS qrupunun üzvləri PSTS prosesində istifadə olunan bütün analitik və statistik
məlumatlara, həmçinin ekonometrik modellərə çıxış imkanına malik olurlar.
6.3. PSTS-nin mərhələləri üzrə kənarlaşmaların aradan qaldırılması üzrə zəruri
tədbirlər Analitik blokun kuratoru və ya bloka daxil olan departamentlərin direktorları ilə
koordinasiya edilir.
7. Yekun müddəa
Metodoloji rəhbərlik təsdiq edildiyi gündən qüvvəyə minir.
Mərkəzi Bankın sədri Taleh Kazımov
4